{"text":"        <p><p><br /></p> <span class=\"timestamp\" data-timestamp=\"6.556505\">00:06</span> རང་ཅག་གངས་ཅན་ཁ་བ་རི་པའི་མེ་ཏོག་གང་ལ་ཕོག་པའི་ལྷ་སྐལ།<p><br /></p> <span class=\"timestamp\" data-timestamp=\"6.556505\">00:06</span>སྟོང་དང་རྟེན་འབྱུང་ལྟ་བའི་ས་མཁན་ཆེན་པོ། ྯཀཇཇནདངལན<p><br /></p> <span class=\"timestamp\" data-timestamp=\"12.305042\">00:12</span>   རྒྱལ་ཀུན་སྙིང་རྗེའི་ར ང་གཟུགས་གསུམ་ལྡན་ངུར་སྨྲིག་གར་གྱིས་རྣམ་པར་རོལ་བ། འཛམ་གླིང་ཞི་བདེའི་དེད་དཔོན། ས་སྟེང་རྒྱལ་བསྟན་ཡོངས་རྫོགས་ཀྱི་མངའ་བདག་ལྷར་བཅས་འགྲོ་བའི་འདྲེན་མཆོག་ྋགོང་ས་ྋསྐྱབས་མགོན་ཆེན་པོ་མཆོག་ནས་འཛམ་གླིང་མཐའ་དབུས་མ་དམིགས་ཤིང་ཡངས་པའི་ས་ཆེན་ཀུན་ཏུ་ྋཞབས་ཀྱིས་བཅགས་ཏེ་འགྲོ་རྣམས་ཕན་བདེའི་དཔལ་ལ་འགོད་པར་མཛད་པ་སོགས་འཇིག་རྟེན་ཐམས་ཅད་ལ་བཀའ་དྲིན་གྱིས་ཁྱབ་པར་མཛད་པ་དང༌། མགོན་པོ་མཆོག་ཉིད་གང་དུ་བྱོན་པའི་གནས་སུ་སྐྱེ་བོ་ཁྲི་འབུམ་དུ་མ་མ་བོས་ངང་གིས་འདུ་བས་རང་ཅག་གངས་ཅན་པ་ཙམ་མིན་པར་རྒྱ་གར་འཕགས་པའི་ཡུལ་དང༌། ཨ་རི། ཡོ་རོབ་སོགས་དང༌། ལྷག་པར་ཨེ་ཤ་ཡའི་མངའ་ཁོངས་ནས་ཐེ་ཝན་དང༌། རྒྱ་ནག སིངྒ་སྤུར། མ་ལེ་ཤི་ཡ། ཀོ་རི་ཡ། ཐའེ་ལན་ཌི། ཆེན་པོ་ཧོར་སོག་སོགས་ཡུལ་ཁམས་དང༌། མི་རིགས། སྐད་ཡིག་དང་ཡུལ་གོམས་གཤིས་ལུགས་སོགས་འདྲ་མིན་གྱི་གདུལ་བྱ་སྣ་ཚོགས་ཀྱི་ཁམས་མོས་དང་འཚམས་པར་འདི་ཕྱིའི་བླང་དོར་ལམ་སྟོན་གྱི་བཀའ་སློབ་དང༌། དམ་ཆོས་བདུད་རྩིས་ཅི་འདོད་རེ་བ་སྐོང་བར་མཛད་པའི་རྨད་དུ་བྱུང་ཞིང་ངོ་མཚར་ཆེ་བའི་བཀའ་ཁྲིད་མཐའ་ཡས་པ་ཞིག་སྐབས་སྔ་ཕྱིར་སྩལ་གནང་མཛད་པའི་ཁོངས་ནས་བཞུགས་སྒར་ཆོས་ཀྱི་མགྲོན་ས་ཐེག་ཆེན་ཆོས་གླིང་གཙུག་ལག་ཁང་དུ་ཕྱི་ལོ་ ༢༠༠༥ ཟླ་ ༡༢ ཚེས་ ༡༤ ནས་བཟུང་ཉིན་གྲངས་ལྔའི་རིང་ཀོ་རི་ཡའི་ཆོས་ཞུ་བ་རྣམས་ནས་ཇི་ལྟར་གསོལ་བ་ཕུར་ཚུགས་སུ་བཏབ་པ་ལྟར་གཞི་རྩ་རྒྱལ་སྲས་ཞི་བ་ལྷས་མཛད་པའི་སྤྱོད་འཇུག་ཆེན་མོའི་བཀའ་ཆོས་སྨིན་སྩོལ་བཀྲིན་ཆེ་བའི་སྐབས་ཀྱི་ཤེས་རབ་ལེའུའི་ཞལ་སྐོང་དུ་གྲུབ་མཐའ་རིན་ཆེན་ཕྲེང་བ་འདི་ཉིད་སྩལ་བ་ཡིན།</p><p>ནང་པ་སངས་རྒྱས་པའི་ཐེག་པ་ཆེ་ཆུང་གི་གྲུབ་མཐའ་སྨྲ་བར་བྱེ་བྲག་སྨྲ་བ་དང༌། མདོ་སྡེ་པ། སེམས་ཙམ་པ། དབུ་མ་པ་བཅས་བཞི་ནི། སྟོན་པ་མཉམ་མེད་ཤཱཀྱའི་རྒྱལ་པོ་འདི་ཉིད་མངོན་པར་རྫོགས་པ་སངས་རྒྱས་ཀྱི་གོ་འཕང་བརྙེས་ནས་གདུལ་བྱ་རིགས་ཅན་གསུམ་ལ་ཆོས་ཀྱི་འཁོར་ལོ་རིམ་པ་གསུམ་བསྐོར་བར་མཛད། དེའི་ཕྱིས་རྗེས་འཇུག་རྣམས་ཀྱིས་ཐོག་མཐའ་བར་གསུམ་གྱི་ཆོས་འཁོར་སོ་སོའི་དགོངས་པ་བཀྲ་ཚུལ་ལ་བརྟེན་ནས་གྲུབ་མཐའ་སྨྲ་བ་བཞི་བྱུང༌། དེ་ཡང་བཀའ་དང་པོ་བདེན་བཞིའི་ཆོས་འཁོར་གྱི་རྗེས་སུ་འབྲངས་ཏེ་ཐེག་དམན་གྱི་གྲུབ་མཐའ་སྨྲ་བ་དོན་སྨྲ་སྡེ་གཉིས་དང༌། འཁོར་ལོ་བར་པ་དང་མཐའ་མའི་རྗེས་སུ་འབྲངས་ནས་ཐེག་ཆེན་གྱི་གྲུབ་མཐའ་སྨྲ་བ་དབུ་སེམས་གཉིས་བཅས་གྲུབ་མཐའ་བཞི་བྱུང་ངོ༌།།</p><p>དེ་ཡང་གྲུབ་མཐའི་གཞུང་ནི་འཕགས་ཡུལ་གྱི་དཔལ་ནཱ་ལེདྲནའི་པཎ་གྲུབ་རྣམས་ཀྱིས་མཛད་པའི་མུ་སྟེགས་པ་རྩ་བའི་སྡེ་དྲུག་དང་བཅས་པའི་འདོད་ཚུལ་གྱི་གཞུང་ཚིག་ཐོར་བུ་ཐོར་བུར་འགོག་གནང་མཛད་པའི་གཞུང་རྣམས་བོད་གངས་ཅན་ལྗོངས་ཀྱི་མཁས་གྲུབ་རྣམས་ཀྱིས་སྡོམ་སྐྱོན་དེ་གངས་ལྗོངས་སུ་གྲུབ་མཐའ་ཞེས་པའི་གཞུང་ལུགས་འདི་མཛད་པ་ཡིན། དེ་ཡང་བོད་སྔ་རབས་པ་དབུས་པ་བློ་གསལ་གྱིས་མཛད་པའི་གྲུབ་མཐའི་རྩ་བ་དང་དེའི་རང་འགྲེལ། ཀུན་མཁྱེན་ཀློང་ཆེན་རབ་འབྱམས་པའི་གྲུབ་མཐའ་མཛོད་དང༌། ྋརྒྱལ་བ་དགེ་འདུན་རྒྱ་མཚོའི་གྲུབ་མཐའ་བསྡུས་པ། ཀུན་མཁྱེན་འཇམ་དབྱངས་བཞད་པས་མཛད་པའི་གྲུབ་མཐའ་ཆེན་མོ། ལྕང་སྐྱ་རོལ་པའི་རྡོ་རྗེས་མཛད་པའི་གྲུབ་མཐའ་ལྷུན་པོའི་མཛེས་རྒྱན། བཙུན་པ་དཀོན་མཆོག་འཇིགས་མེད་དབང་པོས་མཛད་པའི་གྲུབ་མཐའ་རིན་ཆེན་ཕྲེང་བ་སོགས་རིས་མེད་སྔ་ཕྱིའི་སྐྱེས་ཆེན་དམ་པ་དུ་མས་མཛད་པའི་གྲུབ་མཐའི་གཞུང་ལུགས་རྒྱས་འབྲིང་བསྡུས་གསུམ་མང་དུ་མཆིས་པ་ལས་གྲུབ་མཐའ་ཤིན་ཏུ་བསྡུས་པ་རིན་ཆེན་ཕྲེང་བ་ཞེས་ལེགས་བཤད་རྨད་དུ་བྱུང་བ་འདི་ཉིད་ཀྱི་བཀའ་ཁྲིད་བསྩལ་གནང་མཛད་པ་ཞིག་ཡིན།</p><p>ལྷག་པར་མིའི་ལྷན་སྐྱེས་སུ་ཡོད་པའི་བྱམས་བརྩེའི་ཡོན་ཏན་དེ་ཉིད་མི་ལ་དགོས་མཁོ་ཤིན་ཏུ་ཆེ་བས་བྱམས་བརྩེའི་ཡོན་ཏན་གོང་འཕེལ་གཏོང་དགོས་པ་དང༌། ལྟ་གྲུབ་ཡོད་པའི་ཆོས་རྒྱུད་ཁག་གི་ལྟ་གྲུབ་ཀྱི་གྲུབ་དོན་གཙོ་བོ་བྱམས་དང་སྙིང་རྗེ་རྩལ་དུ་བཏོན་མཁན་གཅིག་མཚུངས་ཡིན་པ་དང༌། ཡང་སྒོས་བསླབ་བྱ་ཡང་བྱམས་པ་དང་བརྩེ་བ། བཟོད་པ་དང་ཆོག་ཤེས། རང་རང་གི་ཆོས་ལུགས་ནས་གསུངས་པའི་བསླབ་ཁྲིམས་སྲུང་བ། མདོར་ན་མི་སེམས་བཟང་ཅན་ཞིག་བྱེད་དགོས་པའི་བསླབ་བྱ་རྒྱབ་མཁན་གཅིག་མཚུངས་ཡིན་པ་བཅས་གཞི་རྩ་དེ་དག་གི་ཐོག་ནས་ཆོས་ལུགས་ཕན་ཚུན་མཐུན་ལམ་དག་སྣང་ནོར་བུའི་འོད་ཀྱིས་ཁྱབ་ཐོག་སྤྱི་ཚོགས་ཀྱི་ཕན་བདེའི་སྲི་ཞུ་སྒྲུབ་དགོས་པ་དང༌། ཆོས་ལུགས་ཚང་མ་འགྲོ་བའི་ཁམས་མོས་དང་འཚམས་པར་སྔར་ཡང་ཕན་ཐོགས་ཤིང༌། ད་ལྟའི་ཆར་ཡང་ཕན་ཐོགས་ཡོང་བཞིན་པ་དང༌། མ་འོངས་པར་ཕན་པར་འགྱུར་བ་གཅིག་མཚུངས་ཡིན་སྟབས་ཕན་ཚུན་གུས་བརྩི་དང་མཐུན་ལམ་བྱེད་དགོས་པའི་བཀའ་སློབ་གལ་ཆེ་ནན་ཕེབས་རིམ་པར་སྩལ་གནང་མཛད་ཡོད།</p><p>དེ་བཞིན་ཆོས་ལུགས་རང་རང་གི་རྗེས་འབྲང་པ་རྣམས་ནས་སྔར་གྱི་ལམ་ལུགས་ཀྱི་དབང་དུ་མ་སོང་བར་གལ་འགངས་ཆེ་བའི་ཆོས་ལུགས་ཀྱི་སྙིང་པོ་མ་བརླག་པའི་ཐོག་ནས་ལྟ་བ་དང་གྲུབ་མཐའི་གནད་རྣམས་མཁྱེན་རྟོགས་དགོས་པ་དང༌། ལྷག་པར་ཉིན་རེའི་འཚོ་བའི་ཐོག་ཆོས་ལུགས་རང་རང་ནས་གསུངས་པའི་བསླབ་བྱ་རྣམས་ཀྱང་ཉམས་ལེན་བྱེད་གལ་ཆེ་ཚུལ་དང༌། རང་རང་གི་བསྟན་པ་འཛིན་སྐྱོང་སྤེལ་གསུམ་བྱེད་པ་ལ་ཆོས་ལུགས་དེ་དང་དེའི་ལྟ་གྲུབ་ཤེས་དགོས་ཤིང༌། དེ་ཡང་ནང་པའི་ལྟ་བ་རྟེན་འབྱུང་དང་སྤྱོད་པ་འཚེ་བ་མེད་པ་གཉིས་ལས་རྟེན་འབྱུང་གི་ལྟ་བ་དེ་ཡང་རྒྱུ་འབྲས་ཀྱི་རྟེན་འབྱུང་དང༌། དེའི་གཞི་རྩ་ལྟོས་ནས་གྲུབ་པའི་རྟེན་འབྱུང་གི་གནད་རྣམས་རྟོགས་པའི་ཐོག་ནས་ནང་ཆོས་བཤད་སྒྲུབ་གཉིས་ཀྱི་སྒོ་ནས་འཛིན་སྐྱོང་སྤེལ་གསུམ་གནང་དགོས་པས། སློབ་དཔོན་དབྱིག་གཉེན་གྱིས་མཛད་པའི་མཛོད་ལས།</p><p>སྟོན་པའི་དམ་ཆོས་རྣམ་གཉིས་ཏེ། །ལུང་དང་རྟོགས་པའི་བདག་ཉིད་དོ།།</p><p>དེ་འཛིན་བྱེད་པ་སྨྲ་བྱེད་དང༌། །སྒྲུབ་པར་བྱེད་པ་ཁོ་ན་ཡིན། །</p><p>ཞེས་གསུངས་པ་ལྟར་ནང་པ་སངས་རྒྱས་པའི་ལུང་རྟོགས་ཀྱི་བསྟན་པ་རིན་པོ་ཆེ་འདི་ཉིད་འཆད་ཉན་དང༌། སྒྲུབ་པ་ཉམས་ལེན་གྱི་ཐོག་ནས་འཛིན་སྐྱོང་སྤེལ་གསུམ་གནང་དགོས་པ་དང༌། མང་ཚོགས་རྣམས་ནས་ཀྱང་ནང་ཆོས་ལ་སློབ་གཉེར་གྱིས་ནང་ཆོས་ཀྱི་ཤེས་ཚད་ཡར་རྒྱས་གཏོང་རྒྱུ་གལ་ཆེ་ཡིན་པའི་བཀའ་སློབ་ཡང་ཡང་ཕེབས་པའི་དགོངས་དོན་གྱི་ཆ་ཤས་འགྲུབ་སླད་དང༌། ནང་ཆོས་ལ་ཐོས་བསམ་སློབ་གཉེར་བྱེད་པ་ལ་ནང་པའི་ལྟ་གྲུབ་མཁྱེན་རྟོགས་དགོས་པ་གལ་ཆེར་བརྟེན་གྲུབ་མཐའ་རིན་ཆེན་ཕྲེང་བ་འདི་ཉིད་ཚིག་ཉུང་དོན་རྒྱས་པའི་ལེགས་བཤད་རྨད་དུ་བྱུང་བ་ཞིག་ཡིན་སྟབས། གཞུང་ཆེན་མོར་ཐོས་བསམ་སློབ་གཉེར་གནང་མ་ཐུབ་ཀྱང་གྲུབ་མཐའ་འདི་ཉིད་ཀྱི་ཐོག་ནས་ནང་པ་སངས་རྒྱས་པའི་ལྟ་གྲུབ་ཀྱི་གནད་རྣམས་རགས་རིམ་མཁྱེན་རྟོགས་ཡོང་ངེས་ལ་བརྟེན་དད་ལྡན་རྒྱ་ཆེའི་མང་ཚོགས་རྣམས་ཀྱི་ནང་ཆོས་ཀྱི་ཤེས་ཚད་ཡར་རྒྱས་སུ་སྨན་ཆེད་དུ་གྲུབ་མཐའ་རིན་ཆེན་ཕྲེང་བའི་བཀའ་ཆོས་འདི་ཉིད་ཆེད་དུ་ཕབ་བསྒྱུར་ཞུས་པ་ཡིན།</p><p>བཀའ་ཆོས་འདི་ཉིད་ཀྱི་འགག་མེད་གསུང་བཟང་ཚངས་པའི་སྒྲ་དབྱངས་གྲ་གྲུ་མ་ཉམས་པའི་འོད་སྡེར་ཡང་ཕྱག་དེབ་དང་ཆབས་ཅིག་གདུལ་བྱ་རྣམས་ཀྱི་མིག་དང་རྣ་བའི་བདུད་རྩིར་གྱུར་སླད་དཔར་འགྲེམས་ཞུས་པ་ལགས་ན་དད་ལྡན་དོན་གཉེར་ཅན་རང་རང་གི་འདོད་མོས་ལྟར་ལྟ་བ་དང་མཉན་དུ་ཡོད་པས་རྒྱ་ཆེའི་མང་ཚོགས་རྣམས་དང༌། ལྷག་པར་རང་རིགས་ན་གཞོན་རྣམས་ནས་དོན་གཉེར་ཆེན་པོས་གསན་གཟིགས་སློབ་གཉེར་གནང་བའི་རེ་སྨོན་ཞུ་རྒྱུ་དང༌། སྤྱི་ནོར་ྋགོང་ས་ྋསྐྱབས་མགོན་ཆེན་པོ་མཆོག་ནས་དབྱིན་སྐད་ཐོག་གསུངས་པ་རྣམས་དབྱིན་ཡིག་ཐོག་ཤད་གུག་ནང་བཀོད་ཡོད་ཅིང༌། གྲུབ་མཐའ་རིན་ཆེན་ཕྲེང་བའི་ཚིག་རིས་ཡོངས་རྫོགས་བཀའ་ཁྲིད་དང་མ་འདྲེས་པར་མཁྱེན་རྟོགས་ཡོང་སླད་ནག་ཤས་ཆེ་བ་བཟོས་ཡོད་པས་རྒྱ་ཆེའི་ཀློག་པ་པོ་རྣམས་ནས་དགོངས་འཇགས་འཚལ་ཞེས་ཞུ།</p><p>ཕྱག་དེབ་འདིའི་ཐོག་རིགས་ལམ་སློབ་གཉེར་ཁང་གི་དགེ་བཤེས་བློ་བཟང་ཟླ་བ་ལགས་དང༌། རྣམ་གྲྭ་ཕན་བདེ་ལེགས་བཤད་གླིང་གི་དཔེ་འཁྲིད་དགེ་རྒན་འབྲས་བློ་གླིང་ཉག་རེ་ཐུབ་བསྟན་ཚུལ་ཁྲིམས་ལགས་རྣམ་གཉིས་ནས་ཞུ་དག་གནང་སྐྱོང་དང་ལམ་སྟོན་གྱི་བཀའ་སློབ་བཀའ་དྲིན་ཆེ་ཞིང༌། རྣམ་གྲྭ་ཤེས་ཡོན་ལྷན་ཚོགས་ནས་པར་སྐྲུན་གྱི་འགྲོ་གྲོན་ནར་གཏོང་མཛད་པ་དང༌། ཕྱག་དེབ་སྔ་ཕྱིར་ལེགས་བཅོས་ལ་སྨན་པའི་དགོངས་ཚུལ་ལྷུག་སྩོལ་མཛད་པ་པོ་བཅས་ལ་གུས་པས་སྙིང་དབུས་ནས་བཅོས་མིན་ཐུགས་རྗེ་བཀའ་དྲིན་བླ་མེད་དུ་ཆེ་ཞེས་ཞུ་རྒྱུ་ཡིན།</p><p>རང་ཉིད་ཤེས་ནུས་དང་ཉམས་མྱོང་དམན་སྟབས་ཚིག་དོན་གྱི་བདག་པོའི་དགོངས་པ་ཇི་བཞིན་མ་ལོན་པར་བརྗོད་བྱ་རྗོད་བྱེད་གང་སར་ནོར་བ་དང་འཁྲུགས་པ། ཆ་མ་ཚང་བ་དང་ལོག་པར་བྲིས་པ་སོགས་བསམ་བཞིན་མ་ཡིན་པའི་ཉེས་སྐྱོན་དུ་མ་ཞིག་ཡོད་ངེས་ལ་བཟོད་གསོལ་ཞུ་རྒྱུ་དང༌། གཟུར་གནས་ཤེས་ནས་སྨྲ་ཞིང་ཆོས་སྤྱན་མཆོག་ཏུ་ཡངས་པའི་ཀློག་པ་པོ་རྣམས་ཀྱིས་ལེགས་སྤེལ་ཉེས་འགོག་གི་དགོངས་འཆར་མཆིས་ཚེ་ངག་འཕྲིན་ཅི་རིགས་ཀྱི་ལམ་ནས་ཐད་ཀར་ལྷུག་སྩོལ་གནང་བའི་རེ་སྐུལ་ནན་ཏན་དུ་ཞུ་རྒྱུ།</p><p>རྣམ་དཀར་གྱི་དགེ་ཚོགས་འདིས་འགྲོ་བ་ཀུན་ལ་མ་འདྲིས་པའི་མཛའ་བཤེས་ཆེན་པོ། བདག་ཅག་བོད་འབངས་རྣམས་ཀྱི་འཕྲལ་ཡུན་བདེ་སྐྱིད་ལེགས་ཚོགས་ཐམས་ཅད་ཀྱི་འབྱུང་ཁུངས་གཅིག་པུ་གྱུར་པ་ྋགོང་ས་ྋསྐྱབས་མགོན་ཆེན་པོ་མཆོག་སྤྱི་སྒོས་བསྟན་འགྲོའི་མགོན་དཔུང་དམ་པར་ྋཞབས་ཟུང་སྲིད་མཐའི་བར་དུ་མི་ཤིགས་པའི་རྡོ་རྗེ་དང༌། མི་འགྱུར་བའི་གཡུང་དྲུང༌། མི་ནུབ་པའི་རྒྱལ་མཚན། རྟག་བརྟན་གཞོམ་བྲལ་ཚེ་མཐའ་ཡས་པའི་ངོ་བོར་བརྟན་པ་དང༌། འགྲོ་རྣམས་ཆོས་འབྱོར་དགེ་བཅུའི་བདེ་དགས་འཚོ་བའི་སྨོན་འདུན་ཤུགས་དྲག་དང་བཅས།</p><p>ཕབ་སྒྱུར་ཞུ་བ་པོ་གུས་རྣམ་གྲྭ་ཐུབ་བསྟན་ཡར་འཕེལ་པས་ཕྱི་ལོ་ ༢༠༠༩</p><p>ཟླ་ ༡ ཚེས་ ༢༠ དགེ་བར།།</p>            <p>    </p>","media":"stt001-01.mp3","media-time":12.305042}
